<link rel="stylesheet" href="../../css/my_style.css">
<link href="https://fonts.googleapis.com/css?family=Atma|Courgette|Galada|Josefin+Sans:600|Kalam" rel="stylesheet">
<html lang="en-US" style="background-color: #eae5dbfa;">
<body style="background-color: #eae5dbfa;; margin: 0px; background-image: none;">
<div class="articles2" style="font-size: 2em; letter-spacing: 2px; text-align: center;">
	<p>
	  <br><br>
	  সন্ধ্যা প্রায় নামে, অথচ বারান্দায় আলো জ্বলেনি এখনো ... কয়েকদিন যাবৎ লোডশেডিংয়ের এরকমই দস্তুর। কিছু দূরে সামনের মাটির রাস্তার দুপাশে ভ‍্যাট, ভেঁটুল আর আকন্দের গাছগুলো আবছা কালো‌ কালো ছোপের মত দেখাচ্ছে এখন। মাঝে মাঝে কেরোসিন কুপির নিষ্প্রভ আলোগুলো টিমটিম করছে কোন কোন বাড়ির দাওয়ায় জোনাকির মতোই, শুধু জোনাকি পোকা সবুজ, ওগুলো উজ্জ্বল হলদেটে। গ্রামের সন্ধ‍্যায় ঝিঁঝিঁ পোকাগুলোও অসম্ভব নাছোড়বান্দা ... কানে আসছে একটানা ডাক।
	</p>
	<p>|| কাঠের আলমারির ঝুল ময়লা ||</p>
	<p>
		পুরোনো আলমারির কাঠের তাকে হাত দিয়েই সঙ্গে সঙ্গে হাতটা সরিয়ে নেন দত্তবাবু; <br><br>

		ইসস্! <br><br>
		এতো মাকড়সার জাল এলো কোথা থেকে!<br><br>
		রোজই বই ঘাঁটাঘাঁটি হয় তাও! ... হাতে মেখে জড়িয়ে গেছে নোংরা গুলো; ধুস্! <br><br>

		গজগজ করতে করতে হাতটা পাশেই রাখা শুকনো একটা কাপড়ে মুছতে থাকেন তিনি ...<br><br>

		আলমারীর একেবারে ডানদিকের উপরের তাকে রাখা "ইনসেক্ট: ন‍্যাচারাল হিস্ট্রি"- বইটা নামিয়ে আনেন তিনি সন্তর্পণে। অনেক পুরোনো বই, পাতাগুলোর ধার অমসৃণ, মলাটের বাঁধাই কিছুমাত্র লেগে আছে, মানে লাগিয়ে রাখা হয়েছে তাই। ব্রিটিশ গবেষক অগাস্তাস দানিয়েলের লেখা অমূল‍্য বই; হ‍্যারিকেনের আলোয় বইয়ের ছোট ছোট লেখা পড়া এট্টু মুশকিল বটে। চশমাটা ঠিকঠাক নাকের ওপরের দিকে সেঁটে নেন দত্তবাবু; চোখ বোলাতে থাকেন, চার ...আট ... দশ। পোকামাকড় নিয়ে সবরকমের বইয়ের প্রতি তার টান অপরিসীম; অবসর সময়ের একাকিত্বে এগুলো তার মনের খোরাকও। <br><br>

		রান্নাঘরের দিক থেকে ঠুং-ঠাং আওয়াজে বেন্দাবনের চা তৈরির মহড়াটা আন্দাজ করতে পারেন দত্তবাবু। ঘাড় ঘুরিয়ে গলা উঁচু করে ডাকেন,<br><br>

		-"বেন্দা! .... আসার সময় ছোট ঝাড়ুটা এনোতো একটু।"<br><br>

		মাকড়সার জালের কথাটা মনে পড়ছে,ও জিনিস তার দুচোখের বিষ; বইয়ের তাকের জায়গাটা পরিষ্কার করা দরকার একটু। <br><br>

		রাতে সাধারণত রুটি করে খাবার সাজিয়ে দিয়ে বেন্দাবন ঘুমিয়ে পড়ে, বিশেষ দরকার ছাড়া তাকে দত্ত বাবু ডাকেন না। আজ ভরসন্ধ্যাবেলা কিসের এত হাঁকডাক বেন্দাবন বুঝতে পারেনা। কাঁচুমাচু মুখে গামছাটা ঘাড়ে ঝুলিয়ে এক কাপ লিকার চা নিয়ে সে বারান্দায় এসে দাঁড়ায়,<br><br>

		-"কত্তা, এই যে। আজ্ঞে কি বলছিলেন যেন একটু আগে? ভালো শুনতে পাইনি।" কানের দিকে আঙ্গুল নির্দেশ করে সলজ্জ হাসি হাসে বেন্দাবন।<br><br>

		-"ঐ আলমারিটার কথা বলছিলাম আর কি; ওটা একটু ঝাড়াঝাড়ি করবো।" চেয়ারে‌ বসে দত্তমশাই আয়েশ‌ করে একটা চুমুক দেন কড়া লিকার চায়ে।<br><br>

		-"পরশু ঝেড়ে রেখেছি তো! আজ আবার কি বলছেন কত্তা?" ভুরু দুটো সামান্য কুঁচকে অবাক তাকায় বেন্দাবন।<br><br>

		-"আরে, ভালো ভালো বইগুলো ওখানে মাকড়সার জালের মধ‍্যে ঢাকা পড়ে যাচ্ছে যে! এখনি দেখলাম।" ব‍্যাখ‍্যা করতে যে তিনি স্পষ্ট অনিচ্ছুক, দত্তমশাই এর গলাতেই বোঝা যায়।<br><br>

		বেন্দাবন কথা বাড়ায় না, ঝাড়ু আনতে ভেতরের ঘরের দিকে সে মিলিয়ে যায় প্রায় নিঃশব্দে। রাতে ঘরদোর ঝাড়ামোছা সে পছন্দ করে না একদম; এটা তার সংস্কারগত। যেমনভাবে গেছিলো, তেমনভাবেই আবার দ্রুত ফিরে আসে বেন্দাবন, হাতে ঝাড়ু।<br><br>

		নাহ্! কত্তা মশাইয়ের কথাই তো ঠিক ... এতো আশ্চর্য ব‍্যাপার, এতো অল্প সময়েই মাকড়সার জাল হয়ে গেলো এখানে! সবেমাত্র ঝাড়া হয়েছে দুদিন হলো ... বেন্দাবন ঝাড়ু ঘোরাতে থাকে, ঘোরাতেই থাকে; নিস্তব্ধ বারান্দায় খস খস আওয়াজ ছাড়া আর কিছুই শোনা যায়না।<br><br>

		হ‍্যারিকেনের আলোটা আরেকটু উসকে দেন দত্তমশাই, এগিয়ে দেন সেটাকে কাঠের আলমারির দিকে, যেখানে বাধ‍্য ছাত্রের মনোযোগে বেন্দা কাজ করে চলেছে। মনে প্রশান্তি আসে, এবারে আর ময়লা মাখতে হবে না। তিনি স্মিতহাস‍্যমুখে বেন্দার কার্যপদ্ধতি দেখতে থাকেন, পুলকিত হন মনে মনে। বইগুলো তার প্রাণাধিকপ্রিয়, যদিও ওয়ান ডাইমেনশনাল বললেই ঠিক বলা হবে বোধহয়। বিষয়বৈচিত্র‍্য কম; বেশিরভাগই ঐ জীবজন্তু আর পোকামাকড় বিষয়ক। সারাজীবন তাই পড়ে এসেছেন, আগামীতেও কোন পরিবর্তন হবে না। কাল আবার আরেকটা জায়গায় যেতে হবে, অবসর যাপনের বন্ধু স্থানীয় লোক একজন, তার বাড়ি। বই হাসিল করাই আসল লক্ষ্য সেখানেও।<br><br>
	</p>
	<p>|| জালের গোড়ায় ||</p>
	<p>
		"আহা তা বলছিনা, কিন্তু কি বলো‌ দিকি ত্রিদিব, ঐ অবসেশন জিনিসটি ভালো নয়। তুমি জানো .. যত খুশি জানো ... কোন অসুবিধা নেই, কিন্তু আচরণে ক্ষ‍্যাপামি বাপু আমার পছন্দ না।"<br><br>

		বাড়ির ড্রয়িংরুমে বসে কথাগুলো বলছিলেন অবসরপ্রাপ্ত উকিল নৃপেনবাবু। বহুদিনের পরিচিত দত্তমশাই আর তিনি; মানে সার্ভিস লাইফের গোড়াতেই আলাপ। পরে কাজের সূত্রে বা ব‍্যস্ততায় দেখা না হলেও এখন সময় অফুরান; তাই মাঝে মাঝেই মোলাকাত হয়ে যায় দুই প্রৌঢ়ের। আজ অবশ‍্যি দত্তবাবু আগাম কোন‌ খবর ছাড়াই এসেছেন।<br><br>

		-"কি রকম?" মুখ তুলে উকিলকে জিজ্ঞেস করেন দত্ত বাবু।<br><br>

		-"আরে, শোনো, আমার এক দিদির ছেলে, ঐরকম, কুকুর অন্ত প্রাণ ... কুকুর পোষে, কুকুর পড়ে, কুকুর শোনে, সবেতেই সারমেয়। তা শেষমেশ যেদিন কুকুর ডাক ডেকে উঠলো "ভৌউউউউ -"<br><br>
		করে, সেদিন গিয়ে গিন্নীর দ্বারা আহত অবসৃত হয়ে তারপর রক্ষে। নাহলে কুকুরই হয়ে যাচ্ছিলো -"<br><br>
		নৃপেনবাবুর কথা শেষ না হতেই দুজনেই একসাথে হা হা করে সশব্দে হেসে ওঠেন ... ড্রয়িংরুম কাঁপিয়ে।<br><br>

		-"ইয়ে, যা বলছিলাম, তুমি যে বইটির নাম করলে,<br><br>
		সেই ডেভিড অ‍্যাটেনবরোর 'লাইফ ইন দ‍্যা আন্ডারগ্রোথ' সেটি এ মুহূর্তে পাওয়ার জো নেই, দুষ্প্রাপ্য বই, আমার এক আত্মীয়াই বলতে পারো, তিনি নিয়ে গিয়ে ফেরৎ দেননি এখনো। তবে তোমায় হতাশ করবোনা। দাঁড়াও, একটা জিনিস দেখাই আগে -"<br><br>

		কথা বলতে বলতে উঠে যান নৃপেন বাবু তার সুদৃশ‍্য আলমারির সমৃদ্ধ সংগ্রহের দিকে। ঈর্ষণীয় তাঁর প্রতিটি সংগ্রহ। দত্তমশাই আগ্রহে তাকিয়ে থাকেন সেদিকে।<br><br>

		-"এই যে ... এটা একটা ম‍্যাগাজিনে বেরিয়েছিলো কদিন আগে, মেক্সিকোর বাজা ক‍্যালিফোর্ণিয়া নামের এক গুহায় পাওয়া গেছে বৃহদাকার বিদঘুটে চেহারার এক মাকড়সা, প্রায় পাঁচ ইঞ্চি উচু একটা লোমশ বলের সমান, তার উপরে লেখা আর্টিকেল। সান দিয়াগো ন‍্যাচারাল হিস্ট্রি মিউজিয়ামের এক গবেষকের লেখা, উনিই নামকরণ করেছেন এটার 'ক‍্যালিফোর্কটেনাস কাকাচিলেনসিস' ... আর এটা হোলো "স্পাইডার্স অ‍্যান্ড দেয়ার কীন"। ছবিসহ মাকড়সা পরিচয় - অনবদ‍্য। ১৯৬৮ সালে প্রকাশিত, ভাবো একবার, হার্বার্ট লেভির লেখা। দেখবে ভালো লাগবে; আশা করি এতে তোমার কয়দিনের খোরাক হবে - হাঃ হা‌ঃ হাঃ"<br><br>

		আবার হেসে ওঠেন নৃপেন উকিল ... এবারে দত্তমশাই আর হাসেন না। বইদুটো হাত বাড়িয়ে নিয়ে নেন তিনি; এই একটি বিষয় তার নজরের বাইরে বহুদিন রেখেছেন ... বহুদিন। গা শিরশির করে তার ... দেখতেই কেমন যেন, জ্ঞান চক্ষু যদি সে বিতৃষ্ণা দূর করতে পারে, দেখা যাক।<br><br>
	</p>
	<p>|| আঠালো ||</p>
	<p>
		ঘরের ভেতরটা অন্ধকার দেখে বেন্দাবন অবাক হয় প্রথমে। সে আলো জ্বেলে গেছিলো একটু আগেও, কত্তা গেলো কই?<br><br>

		বেশি খুঁজতে হয়নি তাকে অবশ‍্য, ঐ সেই বারান্দায় আবার কাঠের ছোট টেবিলে বই খুলে বসে আছেন তিনি, মাথার ওপরে সীলিংয়ে উজ্জ্বল হলুদ বাল্বটা জ্বলছে, হলুদ আভা সারা বারান্দাময়। <br><br>

		পড়াশোনার বাতিকটা বেড়েছে বেশ কদিন যাবৎ। কত্তা কথা যে খুব দরকার না হলে বলছেন না, সেটা বেন্দাবন বুঝতে পারে ঠিকই; দীর্ঘশ্বাস ফেলে সে।<br><br>

		-"কত্তা, আমায় ডাকলেন মনে হোলো; কিছু বলছেন?" বেন্দা নীচু স্বরে কথাটা জিজ্ঞেস করে দত্তমশাইকে।<br><br>

		-"ও, হ‍্যাঁ; তুমি চা দাও তো বেন্দা আরেকবার। আর ইয়ে, আঠার শিশিটা দিয়ে যাও আমাকে।" বইয়ের পাতা থেকে মুখ তোলেন না দত্তমশাই, পাতা ওল্টাতে ওল্টাতে বলেন।<br><br>

		-"আচ্ছা। আসি আমি।" বেন্দাবন প্রায় নিঃশব্দে ভিতরের দিকে চলে যায়।<br><br>

		চা হাতে বারান্দায় ঢুকতে গিয়ে খটকাটা লাগলো বেন্দার ... কত্তা একমনে কাঠের আলমারির দিকে চেয়ে কিছু দেখছেন; ঝুল হয়েছে আবার?? কে জানে, খুঁতখুঁতে লোক ...<br><br>

		-"কত্তা, এই যে ... চা। কি হোলো? ময়লা হয়েছে আবার নাকি?" <br><br>

		বেন্দার কথায় চমকে ওঠেন দত্তমশাই। সামলে নিয়ে উদাস হাসি হাসেন ... অনেকটা আশ্বস্ত করার ভঙ্গিতে বেন্দাকে বলেন,<br><br>

		-"আরে না, ওসব নয়। তবে কি বলতো, মাকড়সার জাল তো আর ময়লা নয় .. শিকার ধরার ইকুইপমেন্ট। ওতো আজো পেতেছে ফাঁদ,<br><br>
		তাই দেখছিলাম; হেঁ হেঁ হেঁ হেঁ - রুটি করবে কখন?"<br><br>

		বেন্দা ফ‍্যালফ‍্যালিয়ে চেয়ে থাকে কত্তার মুখের দিকে ... বেশি পড়াশোনা এ বয়সে ভালো না মোটে, সে শুনেছে ... সে শুনেছে। <br><br>

		বারান্দা থেকে দ্রুত বেরিয়ে আসতে গিয়ে ঘরে ঢোকার মুখে বেন্দা হোঁচট খায়; ইসস্! এটা আবার কি? হুমমম্ ... পাকিয়ে রাখা দড়ি নাকি? কত্তার কাজ, হয়তো দরকার, ব‍্যাস! এনেই দরজার মুখে ফেলে রেখেছেন; উফ্ফ ...<br><br>

		*<br><br>
		*<br><br>
		*<br><br>
		রাতের ঘুম বেন্দাবনের খুব পাতলা। কত্তা ডাকলে, একডাকেই সাড়া দেয় সে। আজ কত্তার শরীরটা খারাপ, সে জানে। জ্বর-টরও এসেছে মনে হোলো। কিন্তু এতরাতে শব্দটা আসছে তো বাড়ির প্রাচীরের ভেতর থেকেই ... চোর-টোরের উৎপাত নেই এখানে কোনদিন; বেন্দাবন এসে অবধি দেখছে। কত্তা ঘুমাচ্ছেন,তাকে আর ডাকার দরকার নেই, বেন্দা মাথার কাছটা হাতড়ে টর্চটা খোঁজে ... <br><br>

		তিন সেলের টর্চটা আবার মাঝে মঝেই মাথায় বাড়ি না মারলে বন্ধ হয়ে যায় ... বেন্দা দু-চারটে চাপড় মারতেই জ্বলে ওঠে আবার। ডানদিকের বড় দরজাটা আস্তে খোলে বেন্দাবন ... <br><br>

		শব্দটা থেমে গেলো এবারে, গ্রামের রাত্রির অসীম নীরবতা আবার ঘিরে ধরে বেন্দাকে। বেন্দা ধাপে ধাপে নেমে উঠোনের বড় আমগাছ গুলোর দিকে যেতে গিয়েই ভাবে, হনুমান হতে পারে। ওরা অনেকসময় রাতেও হুপ হাপ করে ... পুরো রাতটাই ছাতে বা গাছে কাটিয়ে দেয়। মনে পড়তেই টর্চের আলোটা বড় আমগাছটার মাথায় ফেলে সে ....<br><br>



		দড়ির তৈরী জালের মত আচ্ছাদন গাছের নীচের দিকে চাঁদোয়ার মত টাঙানো ... দড়ির এক একটা বর্গক্ষেত্রাকার খোপ প্রায় এক হাত মতো তফাতে .... টর্চের আলোটা পড়েছে সরাসরি দত্তমশাইয়ের মুখে। <br><br>

		কত্তা!!<br><br>

		চোখগুলো ঘোলাটে‌ সাদা, ঠোঁট অসম্ভব বেঁকে আছে ওপর দিকে, পেটটা প্রায় নেমে এসে ঝুলে আছে মনে হোলো আর সবচেয়ে অদ্ভুত দুই হাত আর দুই পা সূক্ষকোণ সৃষ্টি করে ভাঙা ইংরেজি "এন" এর মতো আঁকড়ে ধরে আছে নাইলন দড়ির জাল ... <br><br>

		বেন্দার পা মাটিতে পুঁতে যাচ্ছে ... টর্চটা নিভে গেছিলো আবার, মাথায় বাড়ি মারতে গিয়ে বেন্দার হাত ফসকে সেটা পড়ে গেলো এবারে।<br><br>

		বেন্দাবন আর আমগাছের মধ‍্যে দূরত্ব আন্দাজ তিন-চার হাত মত; ঘন অন্ধকার আবার ... চারিদিকেই।<br><br>
	</p>
</div>
</body>
</html>
