<link rel="stylesheet" href="../../css/my_style.css">
<link href="https://fonts.googleapis.com/css?family=Atma|Courgette|Galada|Josefin+Sans:600|Kalam" rel="stylesheet">
<html lang="en-US" style="background-color: #eae5dbfa;">
<body style="background-color: #eae5dbfa;; margin: 0px; background-image: none;">
<div class="articles2" style="text-align: center;">
  <br>

	 <p style="text-align: center;">| | ১ | |</p>

	বড় বড় উঁচু ঘনসবুজ সেন্টিপিড ঘাসগুলোর মাঝে লালচে খয়েরী মসৃণ ছোট লোমআলা শরীরটা পড়ে ছিলো; দেখলে প্রথমে মনে হবে দেহে প্রাণ নেই। অ‍্যাশলেরা এভাবেই বিশ্রাম নেয় .... হরবখত্ই নেয়। কখনো কখনো অকস্মাৎ কোনো শব্দে ছুঁচলো মুখটা তুলে ডাইনে বাঁয়ে দেখে, ঘাড় নাড়ায়; সাদা লেজটা উঁচিয়ে ভবিতব‍্যর সন্ধান করে ... নাহ্। কিছুই নেই দেখে আবার শুয়ে পড়ে।<br><br>
	
	মনে পড়ে হঠাৎ করেই, কাছেই লোটো ছিলো একটু আগেও - গেলো কোথায় এখন?<br><br>
	
	সোনার টুকরো একটাই ছেলে তার। বাপে বেশীরভাগ সময়েই গভীরে গিয়ে গা ঢাকা দিয়ে থাকলেও অ‍্যাশলে গত এক-দেড় বছরে কখনো চোখের আড়াল করেনি লোটোকে; ছুটে ছুটে বেড়াতে বেড়াতে কখন যে বড় হয়ে উঠেছে একটু করে খেয়ালই করেনি সে। ঝুপসি আঁধার রাতে মায়ের পেটের কাছে মুখ গুঁজে পড়ে থাকতো লোটো, কানটা খাড়া করে। স্নেহ বশতঃ গা চেটে দিয়ে অদ্ভুত তৃপ্তি পেতো অ‍্যাশলে; খুব যত্ন করে রাখতে হয় ছোটদের। মায়ের কথা মনে পড়ে যায় তার; একপায়ে একটু খুঁড়িয়ে চলতো। অ‍্যাশলে কত বড় হয়ে যাওয়ার পরেও মা কেমন শাসন করতো, চোখে চোখে রাখতো ... যেন বখে না যায়। মা তাকে ছেড়ে চলে গেছিলো লীগাল আওয়ার্সে; কতজনেই যায় যদিও।<br><br>

	লুইজিয়ানা স্টেটের এই আলেকজান্ডার স্টেট ফরেস্ট সাদা লেজওয়ালা হরিণের বাসভূমি .... উত্তর আমেরিকার অন্যতম বৈশিষ্ট্য। চারদিকে ছড়িয়ে ছিটিয়ে থাকা সুইটগাম, ব্ল‍্যাকগাম, পীচ আর পাইনের ভীড়ে অবাধ বিচরণ তাদের। স্বপ্নের মতো লাগে ...মাঝে মাঝে নিঃসঙ্গ রাস্তাগুলো, এল ডি এ এফ এর কর্মীরা যাতায়াতের সুবিধার্থে চলে গেছে বহুদূর। কড়া নিরাপত্তায় থাকে অ‍্যাশলে, লোটোরা। <br><br>

	হঠাৎ একটা শব্দে কানখাড়া হয়ে যায় অ‍্যাশলের। দূরে কিছু একটা নড়লো না? সমস্ত ইন্দ্রিয় সচকিত হয় তার .... পাইন গাছের যে সারিটা আড়াআড়ি দৃষ্টিকে বাধা দেয়, সেখানে দুটো গাছের মাঝে একটা ছোট্ট লালচে খয়েরী শরীর উঁকি দিলো।<br><br>

	ঐতো লোটো! অনাবিল আনন্দে ভরে যায় অ‍্যাশলের সারা শরীর; সামনে দৌড়ানোর সময় সাদা, অপেক্ষাকৃত বড় লেজটা উঁচিয়ে ছুটে যায় সে ... লোটো অনুসরণ করে। শীতকালের ধূসর রংটা এখন আর গায়ে মাখেনা অ‍্যাশলে; গরম পড়তে শুরু করলেই লালচে খয়েরী লোম ফিরে পাবে,সে জানে। এখন কিছু নতুন পাতার প্রয়োজন; লোটো ছটফট করতে করতে মায়ের পেছনে চলে। এখন বেলা পড়ে এসেছে, এর পর আর কোথাও যাবে না সে। নিশ্চিন্ত ‌শান্তিতে মায়ের পেটের কাছে শুয়ে থাকতে চায় ... আহ্। অ‍্যাশলে তাকিয়ে তাকিয়ে লোটোকে দেখে; বীর সাহসী পুঙ্গব আর কি দুরন্ত এই ছোট্ট হোয়াইট টেল হরিণটা। সাতমাসের গর্ভধারণ সার্থক অ‍্যাশলের, মুখটা উজ্জ্বল আর যথানিয়মে কানটা আন্দোলিত হয় তার।<br><br>

	<p style="text-align: center;">| | ২ | |</p>

	খবরটা ছিলোই আগে থেকে, লুইজিয়ানা ওয়াইল্ডলাইফ অ‍্যান্ড ফিশারিজ ডিপার্টমেন্টের কাছে। কিন্তু সঠিক সময়ে, তৈরী হয়ে না গেলে ধূর্ত, শেয়ালের মতোই সতর্ক চোরাশিকারি কে ধরা জেগে জেগে স্বপ্ন দেখার সামিল। তাই,অনুসন্ধানরত এনফোর্সমেন্ট ডিভিশনের লংগিনো আর রজার জনসন খুব সাবধানেই ব‍্যালার্ড রোডে নৈশ পথচারী হয়েছিলেন। অনুমান নির্ভুল। একটা ট্রাক দাঁড়িয়ে​ আছে, রাস্তার ধারেই। এতরাতে এসময় কেউ ট্রাক নিয়ে দাঁড়াবেনা, যদি না তার অসৎ উদ্দেশ্য থাকে; পূর্ব অভিজ্ঞতা অন্ততঃ তাই বলে মিঃ লংগিনোকে। একটু ভেতরের দিকেই ঢোকা যাক, দেখতে হবে ব‍্যাপারটা কি।<br><br>

	পাইন আর বীচের সারিতে ঘন গম্ভীর অন্ধকার দেখাচ্ছে রাস্তার দুপাশটাই। বামদিকে চওড়া বিস্তীর্ণ তৃণভূমিকে পেছনে রেখে দুইজনে ডানদিকে যেখানে ট্রাকটা দাঁড় করানো আছে, সেদিকে এগোতে শুরু করেন। পায়ে হেঁটে ঘুরে বেড়ানো‌ কোন সমস‍্যা নয়; সে দিনে রাতে যখনি হোক। <br><br>

	রজার জনসন যখন ইশারায় লংগিনোকে থামতে বললেন, তখন তিনি বুঝে ফেলেছেন ঘটনা কি ঘটেছে .... হ‍্যাঁ, স্পষ্ট চারচাকা গাড়ির আওয়াজ একটা; গুরগুর্ শব্দটা চাপা, কিন্তু দিব‍্যি শোনা যাচ্ছে। সামনে হাত বিশেক দূরে একটা চলাচলের রাস্তা আছে বটে; সেখানে এত রাতে চারচাকা গাড়ি ...<br><br>

	চড়াৎ!! <br><br>

	বুল-ব‍্যারেল রাইফেলের শব্দটা শুনেই মিঃ লংগিনো ছুটতে শুরু করলেন সামনের রাস্তার দিকে ... এরাস্তায় ছোটা একেবারে নতুন না তার কাছে, কাজে এসে এসেই প্রথম দিকে একবার হান্টিং সীজনেও ফ্রীকোয়েন্ট ভিজিট করতে হয়েছিলো। তুলনায় স্থূলকায় রজার জনসন একটু পিছিয়ে গেলেন। রাস্তার কাছে আসতেই চোখে পড়ে গেলো; দাঁড়িয়ে আছে আবছা মত একটা প্রাইভেট কারের আদল। হাঁচোড়-পাঁচোড় দৌড়ে হাঁফিয়ে গিয়েছিলেন মিঃ লংগিনো, নাগালের মধ‍্যেই গাড়িটাকে দেখে চীৎকার করে উঠলেন, <br><br>

	- "হল্ট!!"<br><br>

	গুমরে উঠল আলো নিভে থাকা অন্ধ দৈত‍্যটা ...একটা ঝাঁকুনি দিয়ে চলতে শুরু করল প্রবল গর্জনে। দূরে সরে যাচ্ছিলো যন্ত্রটা, হাঁফাতে হাঁফাতে উত্তেজিত রজার জনসন মিঃ লংগিনোর দিকে ফিরে বললেন, -"স‍্যার, হারি আপ! কল এমার্জেন্সি ... রাইট নাউ! দে আর পোচারস্!"<br><br>

	<p style="text-align: center;">| | ৩ | |</p>

	অ‍্যাশলের কাছে যখন ছুটে এসে মুখটা নীচু করে বসে পড়েছিলো লোটো, তখন অ‍্যাশলে প্রথমে আঁচ করতেই পারেনি ঘটনা কি। থরথর করে কাঁপছিলো ছোট্ট লোটো। অবাক অ‍্যাশলে বকবে কি, লোটো মায়ের মুখের দিকেই তাকাচ্ছেনা একবার। গলাটা নামিয়ে অ‍্যাশলে লোটোর মুখের কাছে যেতেই চমকে ওঠে,আরে! পোড়া পোড়া একটা গন্ধ! এটা তার চেনা গন্ধ ... মা কে নিয়ে যাওয়ার আগে মায়ের গায়েও পেয়েছিলো অ‍্যাশলে, তখন সে ছোটো ছিলো, অনেক। ঐ দুপেয়ে গুলো নিয়ে আসে লাঠি একটা, কখনো কখনো বা অনেক... তারপরই এই গন্ধটা আসে। <br><br>

	গলার সাদা লোমগুলোর মাঝে একটা বিসদৃশ কালচে পোড়া ভাব ... ছোট্ট সোনাটা বেঁচে গিয়েছে বরাতজোরে, অ‍্যাশলে ভাবে। লোটোর গলায় মুখ ঘষে অ‍্যাশলে। গলাটা ছুঁয়ে বেরিয়ে গেছে মরণ। হতভাগা ছোঁড়ার বাপটার জন‍্য রাগ হয় অ‍্যাশলের, কোনো কাজেই আসেনা, লীগাল আওয়ার্সে ওকেও নিয়ে গেছে কিনা কে জানে ... চিকি চিকি শব্দে লোটো চমকে চমকে ওঠে; মা ডাকছে, মা কাঁদছে।<br><br>

	<p style="text-align: center;">| | শেষকথাটুকু | |</p>

	সকাল দশটা। মিঃ লংগিনো বুঝিয়ে দিচ্ছিলেন উঠতি শখের শিকারীদের নতুন নিয়মকানুন গুলো ... তারা উজ্জ্বল চোখে শুনছিলো। ওকডেল থেকেই এসেছে বেশীরভাগ। অ‍্যালান পারিসেরও দু-একজন আছেন। ট‍্যাগিং সিস্টেম নিয়ে বলছিলেন তিনি। অ‍্যান্টলার্স ট‍্যাগ যে আলাদা ভাবে করতে হবে, সেটা এদের জানা দরকার; থাকে কিছু আনপড়্ একেবারেই। <br><br>

	-"ডীয়ার হান্টিং ট‍্যাগ উইল বি অ‍্যলাউড আপ টু সিক্স ইন্ডিভিজুয়ালি। উই প্রিজার্ভ দেম হিয়া ফর গেম হান্টিং, নট ফর পোচিং ইন ইন ইল্লিগাল আওয়ার্স ... ইকুইপড্ উইথ নাইট ভিশন অর এনিথিং এলস্।" <br><br>

	কথার শেষটুকু বলার সময় কোঁচকানো সাদা ধবধবে মুখে বিরক্তি স্পষ্ট বোঝা যায়। <br><br>

	<p style="text-align: center;">*<br></p>
	<p style="text-align: center;">*<br></p>
	<p style="text-align: center;">*<br></p>
	আজ অ‍্যাশলে তার পাঁজরার হাড় লোটোটাকে কোত্থাও বেরোতে বারণ করে দিয়েছে ... সবে কাল যমের ঘর থেকে ফিরেছে, ওরা যে এখনো নেই, কে বলবে! এমনিতে তেমন কোন ভয় নেই ... এখন সকালবেলা মানে লীগাল আওয়ার্স। ঐ ছুটকো- ছাটকা দু-একটা যা পড়ে, তাই ...<br><br>


</div>
</body>
</html>
